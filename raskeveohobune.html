<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Eesti raskeveohobune</title>
    <style>
        .my-div {
          padding: 30px;
        }
      </style>
</head>
<body bgcolor="#c9bfc8">

		<div class="my-div">
		<br>
		<img src="https://i.ibb.co/qJ1s1d1/Eesti-raskeveohobune.jpg" style="float:right;margin: 0px 20px"> 
		<p style="font-size: large; line-height: 150%;"><strong>Eesti raskeveohobune</strong></p> <p style="line-height: 150%;">põhineb eesti hobuse ja enamasti Belgiast ja Rootsist pärit ardennide ristamisel. 
			Seda külmaverelist hobusetõugu iseloomustab tugev kere, hästi arenenud lihastik ja tugev luustik. Eesti raskeveohobune 
			on keskmise suurusega, tüse ja madalajalgne, tema pea on suur, nina pikk, kael lühike ja lihaseline ning 
			selg lühike ja lai. Iseloomult on nad rahuliku temperamendiga, healoomulised ja energilised. Eesti raskeveohobuste, nagu ka 
			enamike maailma raskeveotõugude puhul on tähtsaim tõukomponent ardenni hobused. Esimesed 12 ardenni, mida tõuaretuses kasutati, 
			toodi Eestisse 1862. aastal Belgiast. Tõu parandamiseks tõid paljud Põhja-Eesti mõisnikud 19. saj lõpus ja 20. saj alguses 
			oma tallidesse ardenne, et oma hobuste veoomadusi parandada. Tõu parandamises osales hiljem aktiivselt ka Eesti Vabariik ning 
			Tori Hobusekasvanduses avati 1931. aastal eraldi osakond ardennidele. Eesti põhjapoolsemad maakonnad olid ardennidele 
			sobivaimaks elukeskkonnaks ning seetõttu kasvas seal nende arvukus kiiresti. 1948 alustas Rakveres tööd Eesti Raskeveohobuste 
			Riiklik Aretustõulava, 1968. aastal kinnitati eesti raskeveohobuste tõug puhtatõuliseks.</p>
		<p style="line-height: 150%;">Raskeveohobusel on silmapaistvalt suur töövõime, tal on hea veotahe ja jõuline liikumine. Nende tervis on enamasti tugev ning heade 
			pidamistingimuste korral võib raskeveohobuse eluiga jõuda 22-25 aastani. Eesti raskeveohobune on muutunud tänapäeval üsna 
			populaarseks ratsahobuseks, seda ilmselt tema rahuliku loomuse tõttu. Rakendust leiavad nad ka keskkonnasäästliku 
			metsamajanduse projektides. Arvatavasti saab loodust säästvast metsaveost tulevikus raskeveohobuse tähtsaim funktsioon, sest 
			looduskeskkonna säilitamise seisukohast on hobusel masina ees selged eelised. </p><br>
			</div>
			   
</body>
</html>